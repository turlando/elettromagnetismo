# Carica

La carica elettrica è un'osservabile, cioè una grandezza misurabile
sperimentalmente o analiticamente, scalare e dotata di segno, responsabile di
una delle interazioni fondamentali della materia, l'interazione
elettromagnetica.

Benjamin Franklin nel 1700 scoprì che in natura esistono due tipi di cariche e
diede ad esse il nome di **positive** e **negative**.

Gli elettroni hanno carica negativa e i protoni hanno carica positiva.

Cariche di ugual tipo si respingono e cariche di tipo diverso si attraggono.

Nel 1909 Robert Millikan scoprì che la carica elettrica si manifesta sempre in
quantità multiple di una certa quantità fondamentale $e$.

Qualunque carica $q$ è **quantizzata**: $q = \pm N e$.

Nel Sistema Internazionale l'unità di misura della carica elettrica è il
Coulomb ($\mathrm{C}$), definita come la quantità di carica elettrica
trasportata in un secondo dall'intensità di corrente di un ampere.
$1 \mathrm{C} = 1 \mathrm{A} \cdot 1 \mathrm{s}$.

## Struttura della materia

La materia è formata da tre costituenti elementari: l'elettrone, con carica
$-e$; il protone, con carica $+e$; il neutrone, con carica nulla.

I tre costituenti si aggregano in strutture che si chiamano atomi.

Protoni e neutroni sono legati dall'interazione nucleare forte e costituiscono
il nucleo dell'atomo, che risulta quindi carico positivamente.

Intorno al nucleo si muovono un numero di elettroni uguale al numero di protoni.
La configurazione degli elettroni è caratteristica del tipo di atomo.

La configurazione di un atomo è descritta tramite:

- numero atomico ($Z$): indica il numero di protoni
- numero di massa ($A$): somma del numero di protoni $Z$ e di neutroni $N$

## Principio di conservazione

In un sistema elettricamente isolato la somma algebrica di tutte le cariche
elettriche rimane costante nel tempo.

Le cariche non si creano ma sono trasferite da un corpo a un altro.

Quando ad un atomo sono aggiunti o tolti elettroni si forma rispettivamente uno
ione negativo o uno ione positivo. Il fenomeno di sottrazione di elettroni si
chiama ionizzazione.

## Conduttori

I conduttori elettrici sono materiali in cui alcuni elettroni sono elettroni
liberi, non legati a un atomo e che possono muoversi con una certa libertà
attraverso il materiale. Materiali conduttori sono: rame, alluminio, argento.

Di contro, gli isolanti sono materiali in cui gli elettroni sono legati agli
atomi e non possono muoversi liberamente nel materiale. Materiali isolanti sono:
vetro, gomma, legno.

Quando un materiale isolante è caricato per strofinio, soltanto l'area
strofinata si carica e le cariche non sono libere di muoversi in altre regioni
del materiale.

Quando un materiale conduttore è caricato in una certa regione, le cariche si
distribuiscono su tutta la superficie.

I semiconduttori costituiscono una terza classe di materiali e le proprietà di
questi materiali possono essere cambiate tramite l'aggiunta di certe quantità di
atomi. Materiali semiconduttori sono: silicio, germanio.

## Elettrizzazione

Le cariche possono essere trasferite tra due corpi mediante una azione meccanica
o per induzione.

L'energia cinetica che si genera quando due corpi sono strofinati velocemente
induce il passaggio di elettroni.

Per caricare un oggetto mediante induzione non è necessario nessun contatto tra
i corpi ma la vicinanza causa una variazione della distribuzione delle cariche.

## Carica puntiforme

Una carica puntiforme è una carica ideale localizzata in un singolo punto senza
dimensioni.

Essa permette di semplificare la costruzione di modelli dei sistemi in esame.

## Legge di Coulomb

Charles Coulomb nel 1700 misurò l'intensità della forza elettrica tra due
corpi carichi usando la bilancia a torsione.

La legge di Coulomb descrive la forza elettrica (o forza di Coulomb)
$\vec{F}_{12}$ esercitata da una carica $q_1$ su una carica $q_2$ poste a una
distanza $r$.

$$
\vec{F}_{12} = k \, \frac{q_1 \, q_2}{r^2} \, \hat{r}_{12}
\qquad \qquad
k = \frac{1}{4 \pi \varepsilon_0}
$$

$k$ è la costante di Coulomb.

$\varepsilon_0$ è la costante di permittività (o dielettrica) del vuoto, la cui
unità di misura è $\frac{\mathrm{C^2}}{\mathrm{N} \cdot \mathrm{m^2}}$.

$\hat{r}_{12}$ è un versore diretto da $q_1$ verso $q_2$.

Dalla terza legge di Newton si evince che la forza elettrica esercitata da $q_1$
su $q_2$ è uguale in modulo alla forza elettrica esercitata da $q_2$ su $q_1$ e
tali forze differiscono soltanto per il verso.

Se $q_1$ e $q_2$ hanno lo stesso segno la forza esercitata su $q_2$ da $q_1$
spinge $q_2$ via da $q_1$. Se invece hanno segni opposti la forza su $q_2$ è
rivolta verso $q_1$.

La forza elettrica esercitata su una carica $q$ dovuta a diverse cariche poste
nello spazio circostante è la somma vettoriale delle forze esercitate
singolarmente da ogni carica sulla carica $q$. Vige quindi il principio di
sovrapposizione degli effetti o principio di indipendenza delle forze simultanee.

# Campo elettrostatico

La forza elettrica è una forza a distanza e può quindi produrre effetti senza
che avvenga un contatto fisico tra i corpi che interagiscono.

L'interazione elettrica tra due corpi è un processo che richiede due passi: una
carica sorgente stabilisce un campo; una seconda carica interagisce con il campo
e subisce una forza.

Il campo è il mezzo che consente a un corpo di esercitare una forza su un altro
corpo a distanza. Il concetto di campo fu sviluppato da Michael Faraday nel
1800.

Un campo elettrostatico può essere rilevato posizionando una carica di prova
$q_0$ nel campo e misurando la forza elettrica esercitata su di essa.

Il campo elettrostatico prodotto in un punto $P$ da un sistema di cariche ferme
è definito come la forza elettrostatica risultante $F$ che agisce su una carica
di prova $q_0$ posta in P divisa per la carica $q_0$ stessa.

$$
\vec{E} = \frac{\vec{F}}{q_0}
        = \sum_i k \, \frac{q_i}{r^2} \, \hat{u}_i
\qquad \qquad
\vec{E} = \frac{\vec{F}}{q_0}
        = k \, \frac{q_1}{r^2} \, \hat{u}_1
$$

La carica $q_0$ può provocare delle perturbazioni del sistema causando per
esempio spostamenti delle cariche. Da un punto di vista teorico la definizione
di campo sarebbe più precisa se si facesse tendere a zero il valore di $q_0$.
Da un punto di vista pratico $q_0$ deve essere molto piccola rispetto a tutte le
altre cariche.

$$
\vec{E} = \lim_{q_0 \to 0} \frac{\vec{F}}{q_0}
$$

Se la carica sorgente $q$ del campo è positiva, la forza esercitata sulla carica
di prova è diretta nel verso opposto a $q$. Si dice che il campo è uscente.

Se la carica sorgente $q$ del campo è negativa, la forza esercitata sulla carica
di prova è diretta verso $q$. Si dice che il campo è entrante.

## Distribuzione continua

Generalmente non si è interessati al campo elettrico locale che esiste in
prossimità di ciascuna carica, che sarebbe difficile da calcolare per l'elevato
numero di contributi, quanto piuttosto al campo elettrostatico medio nei punti
distanti dalle cariche. Tale distanza può essere piccola da un punto di vista
macroscopico, ma deve essere molto grande rispetto alla distanza media tra le
cariche elementari, che è nell'ordine di $10^{-10} \mathrm{m}$.

In tal caso si può considerare la distribuzione delle cariche come una
distribuzione continua, suddividendo la carica in elementi infinitesimi $dq$,
approssimabile a una carica puntiforme.

$$
d\vec{E} = k \, \frac{dq}{r^2} \, \hat{r}
\qquad \qquad
\vec{E} = k \int \frac{dq}{r^2} \, \hat{r}
$$

$\hat{u}$ è il versore della direzione orientata che va da $dq$ a $P$.

Quando la carica è distribuita uniformemente su una superficie con alto grado di
simmetria la soluzione dell'integrale è banale e si possono introdurre alcune
notazioni:

- densità lineare: $\lambda = Q/l$, $dq = \lambda \, dl$
- densità superficiale: $\sigma = Q/A$, $dq = \sigma \, dA$
- densità volumetrica: $\varrho = Q/V$, $dq = \varrho \, dV$

## Linee di forza

Le linee di forza sono un metodo per descrivere graficamente un campo elettrico
introdotto da Faraday.

- una linea di forza in ogni proprio punto è tangente e concorde al campo
  elettrico in quel punto
- le linee di forza si addensano dove l'intensità del campo elettrostatico è
  maggiore
- le linee di forza non si incrociano mai
- le linee di forza hanno origine dalle cariche positive e terminano nelle
  cariche negative; qualora ci siano solo cariche dello stesso segno le linee
  di forza si chiudono all'infinito

Un campo elettrostatico uniforme è rappresentato da linee parallele, che
indicano la costanza di direzione e verso, ed equidistanti, che indicano la
costanza del modulo.

## Moto di una carica

Una carica $q$ esposta a un campo $\vec{E}$ subisce una forza $\vec{F}$ e quindi
secondo la prima legge di Newton viene portata a una certa accelerazione
$\vec{a}$.

$$
\vec{F} = q \, \vec{E} = m \, \vec{a}
\qquad \qquad
\vec{a} = \frac{\vec{F}}{m} = \frac{q \, \vec{E}}{m}
$$

Se il campo elettrico è uniforme, quindi è costante in modulo, direzione e
verso, e la carica è libera di muoversi, allora la forza sarà costante e anche
l'accelerazione sarà costante.

Se il corpo ha carica positiva l'accelerazione ha direzione e verso uguali al
campo elettrico. Se il corpo ha carica negativa la propria accelerazione sarà
invece opposta in direzione e verso al campo elettrico.

# Legge di Gauss

La legge di Gauss fornisce un metodo calcolare il campo elettrostatico.
Nonostante sia una diretta conseguenza della legge di Coulomb si rivela molto
comoda quando la distribuzione di carica presenta un alto grado di simmetria.

## Flusso

Il flusso di un campo vettoriale attraverso una superficie orientata è
l'integrale di superficie esteso su tutta la superficie del prodotto scalare del
campo per il versore normale alla superficie.

Il flusso è una grandezza scalare.

Una qualunque superficie $S$ può essere orientata, almeno localmente,
attribuendo ad ogni elemento infinitesimo $dS$ un versore $\hat{n}$ ad esso
perpendicolare secondo la convenzione della mano destra.

## Flusso elettrico

Data una superficie $dS$ in una regione in cui è presente un campo $\vec{E}$,
considerando il versore $\hat{u}$ normale alla superficie, si definisce il
flusso del campo elettrico $\vec{E}$ attraverso la superficie $dS$:

$$
d \Phi(\vec{E}) = E \cdot \hat{u} \, dS
\qquad \qquad
\Phi(\vec{E}) = \int_S \vec{E} \cdot \hat{u} \, dS
$$

Se la superficie è chiusa, cioè se risulta impossibile passare dalla faccia
esterna a quella interna se non attraverso di essa, è convenzione orientare la
normale verso l'esterno della superficie. In tal caso si usa il simbolo di
integrale su superficie chiusa:

$$
\Phi(\vec{E}) = \oint_S \vec{E} \cdot \hat{u} \, dS
$$

Si nota che i contributi positivi all'integrale si hanno per
$\vec{E} \cdot \hat{u} > 0$, dovuti alle zone dove anche $\vec{E}$ punta verso
l'esterno. Essi rappresentano un flusso di $\vec{E}$ uscente dalla superficie
chiusa.

I contributi negativi invece provengono dalle zone in cui
$\vec{E} \cdot \hat{u} < 0$, in cui cioè $\vec{E}$ punta verso l'interno e
rappresentano un flusso di $\vec{E}$ entrante nella superficie chiusa.

Pertanto l'ultimo integrale indicato fornisce il flusso netto attraverso la
superficie chiusa. Se è nullo allora il flusso entrante è uguale in modulo al
flusso uscente.

## La legge di Gauss

La legge di Gauss stabilisce una relazione tra il flusso elettrico netto
attraverso una superficie chiusa e le cariche racchiuse all'interno di essa.

Si consideri una superficie sferica $A$ di raggio $r$, la cui superficie è pari
a $4 \pi r^2$. Al centro di tale sfera è posta internamente una carica $q$.

Per la simmetria sferica il campo $\vec{E}$ è sempre perpendicolare a ogni
porzione infinitesima di superficie $dA$. Consideriamo inoltre il campo
$\vec{E}$ costante.

$$
\Phi(\vec{E}) = \oint_S \vec{E} \cdot d \vec{A}
              = \oint E \, dA
              = E \oint dA
              = E \, 4 \pi r^2
              = \frac{1}{4 \pi \varepsilon_0} \frac{q}{r^2} \, 4 \pi r^2
              = \frac{q}{\varepsilon_0}
$$

Il flusso netto attraverso la superficie è proporzionale alla carica presente
all'interno della superficie ed è indipendente dal raggio $r$ della sfera.

Se si considera una superficie non sferica $S_1$ che circoscrive la superficie
sferica $S$ si nota che il numero di linee di forza che attraversano $S$ è
uguale al numero di linee di forza  che attraversano $S_1$.

Il valore del flusso netto attraverso una qualunque superficie chiusa che
contiene una carica $q$ all'interno è pari a $q / \varepsilon_0$ e non dipende
dalla forma della superficie.

Se si considera una particella posizionata all'infuori di una superficie chiusa
si nota che il numero di linee di forza che entrano nella superficie sono uguali
a quelle uscenti. Perciò il campo elettrico attraverso una superficie chiusa
senza alcuna carica all'interno è pari a zero.

Se la distribuzione di carica in esame non ha una sufficiente simmetria la legge
di Gauss è comunque valida, tuttavia non sarà utile per determinare il campo
elettrico per tale distribuzione di carica.

# Energia potenziale

La forza di Coulomb è conservativa e infatti essa è centrale, non saturabile e
con rotore nullo.

Il sistema formato da un campo e una carica su cui agisce una forza causata da
tale campo come un sistema chiuso. Il lavoro che il campo esercita sulla carica
è interno al sistema.

La forza $\vec{F}$ esercitata da un campo $\vec{E}$ su una carica $q$ si
esprime come $\vec{F} = q \vec{E}$. Il lavoro di tale forza che causa uno
spostamento infinitesimo $d \vec{s}$ della carica $q$ è pari a
$W = \vec{F} \cdot d \vec{s} = q \vec{E} \cdot d \vec{s}$.

Il lavoro $W$ effettuato in un sistema chiuso da una forza conservativa è pari
all'opposto della differenza di energia potenziale $\Delta U$. Quindi
$W = - \Delta U$.

Per uno spostamento finito di una carica $q$ da un punto $A$ a un punto $B$ si
verifica:

$$
dU = -q \vec{E} \cdot d \vec{s}
\qquad \qquad
\Delta U = - q \int_A^B \vec{E} \cdot d \vec{s}
$$

Poiché la forza $\vec{F}$ è conservativa l'integrale di linea non dipende dal
percorso.

L'energia potenziale è una caratteristica del sistema composto da un campo e
dalle cariche su cui agisce.

## Potenziale elettrostatico

Il potenziale è una caratteristica del campo e non dipende dalle cariche
sulle quali agisce.

Il potenziale è la misura dell'energia potenziale per unità di carica e si
ricava dividendo l'energia potenziale per la carica sottoposta al lavoro.

Come l'energia potenziale anche il potenziale è una grandezza scalare, la cui
unità di misura è il Volt ($\mathrm{V}$).
$1 \mathrm{V} = 1 \mathrm{J} / \mathrm{C}$.

## Differenza di potenziale

La differenza di potenziale $\Delta V$ tra due punti $A$ e $B$ in un campo
elettrico si esprime come la variazione di energie potenziale nel sistema quando
una carica $q$ si sposta tra i due punti, diviso la carica stessa.

$$
\Delta V = \frac{\Delta U}{q}
         = - \int_A^B \vec{E} \cdot d \vec{s}
$$

Sia per l'energia potenziale e sia per la differenza di potenziale ha
significato considerare soltanto la differenza tra le misure. Per comodità si
considera come zero un certo punto del campo elettrostatico.

Si consideri un agente esterno al sistema che sposta una carica all'interno del
campo elettrostatico. Se tale agente sposta la carica dal punto $A$ al punto $B$
senza cambiare l'energia cinetica della carica allora l'agente effettua un
lavoro che cambia l'energia potenziale del sistema.

Il lavoro W effettuato da un agente esterno che sposta una carica $q$ su un
campo elettrostatico a velocità costante si esprime come $W = q \Delta V$

Il campo elettrico misura la velocità con cui cambia il potenziale elettrico
in relazione allo spazio.

## Differenza di potenziale in un campo uniforme

Si consideri un campo elettrostatico uniforme $\vec{E}$. Si vuole calcolare la
differenza di potenziale tra due punti $A$ e $B$ posti a una distanza $d$ e il
cui vettore spostamento $\vec{s}$ è parallelo alle linee di campo. In tal caso:

$$
\Delta V = - \int_A^B \vec{E} \cdot d \vec{s}
         = - \int_A^B E \, ds \, \cos 0
         = - \int_A^B E \, ds
         = - E \int_A^B ds
         = - E d
$$

In un sistema formato da un campo elettrostatico e una carica positiva,
l'energia potenziale elettrostatica del sistema diminuisce quando la carica si
muove in direzione del campo. Se una carica è rilasciata da uno stato di quiete
in tale campo elettrostatico, essa subirà una forza $q \vec{E}$ diretta verso
$\vec{E}$. Di conseguenza la carica accelera acquisendo energia cinetica.

In un sistema formato da un campo elettrostatico e una carica negativa,
l'energia potenziale elettrostatica del sistema aumenta quando la carica si
muove in direzione del campo. Se una carica è rilasciata da uno stato di quiete
in tale campo elettrostatico, essa subirà una forza $q \vec{E}$ diretta in verso
opposto a $\vec{E}$. Per poter spostare la carica nella direzione del campo
$\vec{E}$ è necessario che un agente esterno applichi una forza e svolga un
lavoro positivo sulla carica.

## Superficie equipotenziale

Una superficie equipotenziale è una superficie che consiste in una distribuzione
continua di punti aventi tutti lo stesso potenziale elettrico.

Le superfici equipotenziali associate a un campo elettrico uniforme consistono in
una famiglia di piani paralleli tutti perpendicolari al campo.

## Potenziale dovuto a cariche puntiformi

Si vuole individuare il potenziale elettrico in un certo punto a distanza $r$ da
una carica puntiforme $q$. In qualunque punto dello spazio il campo
elettrostatico è orientato in modo radiale e uscente alla carica $q$.

Si consideri la differenza di potenziale tra due punti $A$ e $B$ scelti
arbitrariamente.

$$
V_B - V_A = - \int_A^B \vec{E} \cdot d \vec{s}
\qquad \qquad
\vec{E} \cdot d \vec{s} = k \, \frac{q}{r^2} \, \hat{r} \cdot d \vec{s}
$$

Poiché il modulo di $\hat{r}$ è unitario,
$\hat{r} \cdot d \vec{s} = ds \cos \theta$ dove $\theta$ è l'angolo tra
$\hat{r}$ e $d \vec{s}$. Quindi $ds \cos \theta$ è la proiezione di $d \vec{s}$ su
$\hat{r}$. Di conseguenza $ds \cos \theta = dr$.

Qualunque spostamento infinitesimo $d \vec{s}$ sul percorso tra $A$ e $B$ causa
una variazione infinitesima $dr$ su $\vec{r}$.

Si può quindi dire che:

$$
V_B - V_A = - k q \int_A^B \frac{dr}{r^2}
          = k q \left[ \frac{1}{r} \right]_{r_A}^{r_b}
          = k q \left[ \frac{1}{r_B} - \frac{1}{r_A} \right]
$$

Il valore dell'integrale non dipende dal percorso tra $A$ e $B$. Questo dimostra
che la forza elettrostatica è conservativa. Il campo associato a una forza
conservativa è a sua volta un campo conservativo.

Si evince che la differenza di potenziale tra due punti $A$ e $B$ qualunque in
un campo creato da una carica puntiforme dipende soltanto dalla distanza dei
punti dalla carica.

È convenzione porre il punto $A$ con potenziale nullo a una distanza infinita.
In tal caso il potenziale elettrico dovuto a una carica puntiforme posta a una
distanza $r$ qualunque è:

$$
V = k \frac{q}{r}
$$

# Capacità

Un condensatore è un sistema costituito da due conduttori paralleli di uguale
superficie posti a una certa distanza e separati da un dielettrico. Ciascun
conduttore ha una carica uguale in modulo ma di segno opposto. Tra i due
conduttori esiste quindi una certa differenza di potenziale.

La capacità di un condensatore è il rapporto tra il modulo della carica presente
su ciascun conduttore e la differenza di potenziale presente tra i due
conduttori.

$$
C = \frac{Q}{\Delta V}
$$

La capacità è una quantità sempre positiva e la propria unità di misura è il
Farad ($\mathrm{F}$). $1 \mathrm{F} = 1 \mathrm{C} / \mathrm{V}$.

## Capacità di una sfera

Nonostante non sia una situazione comune, anche un singolo conduttore ha una
capacità.

Si immagini una sfera carica. Le linee di forza nel caso in cui la sfera sia
isolata sono le stesse del caso in cui ci fosse una seconda sfera concentrica
di raggio infinito con medesima carica ma segno opposto.

Anche questo sistema consiste in un condensatore.

Ricordando che il potenziale elettrico di una sfera di raggio $r$ è
$V = k Q / r$, si consideri che il potenziale sia nullo nella sfera esterna
posta a una distanza infinita.

$$
C = \frac{Q}{\Delta V} = \frac{Q}{k Q / r} = \frac{r}{k} = 4 \pi \varepsilon_0 r
$$

Si è dimostrato che la capacità di una sfera isolata è proporzionale al proprio
raggio e indipendente dalle cariche presenti sulla sfera e dal proprio
potenziale.

La capacità dipende solo dalla geometria del corpo.

## Condensatore piano

Si considerino due conduttori piani con superficie $A$ separati da una distanza
$d$. Un conduttuttore ha una carica $+Q$ e l'altro una carica $-Q$.

La densità superficiale di carica di ciascun conduttore è $\sigma = Q / A$. Se
consideriamo i due conduttori essere posti a una distanza molto ravvicinata si
può considerare il campo elettrico come uniforme tra i due conduttori e nullo in
ogni altro punto dello spazio.

$$
E = \frac{\sigma}{\varepsilon_0}
  = \frac{Q}{\varepsilon_0 A}
\qquad \qquad
\Delta V = E d
         = \frac{Q d}{\varepsilon_0 A}
\qquad \qquad
C = \frac{Q}{\Delta V}
  = \frac{Q}{Q d / \varepsilon_0 A}
  = \frac{\varepsilon_0 A}{d}
$$

La capacità di un condensatore piano è proporzionale alla superficie dei
conduttori e inversamente proporzionale alla loro distanza.

## Combinazione di condensatori

Due o più condensatori possono essere composti in circuiti elettrici ed è
possibile calcolarne la propria capacità equivalente.

La capacità equivalente di $n$ condensatori collegati in **serie** è:

$$
\frac{1}{C_{eq}} = \sum_{i = 1}^n \frac{1}{C_i}
$$

La capacità equivalente di $n$ condensatori collegati in **parallelo** è:

$$
C_{eq} = \sum_{i = 1}^n C_i
$$

# Corrente elettrica

Lo studio condotto finora ha riguardato cariche elettrostatiche, cioè fisse
all'interno del sistema. Adesso ci si accinge a studiare l'elettrodinamica,
che riguarda cariche in movimento.

Le cariche elettriche possono spostarsi all'interno di un materiale. Tale flusso
dipende dalle proprietà del materiale e dalla differenza di potenziale della
regione di spazio in cui le cariche si muovono.

Ogniqualvolta si manifesta un flusso di cariche attraverso una regione allora
esiste una corrente.

La corrente è la velocità con cui le cariche si spostano attraverso una
superficie. Si definiscono la corrente media e la corrente istantanea come
segue:

$$
I_m = \frac{\Delta Q}{\Delta t}
\qquad \qquad
I = \frac{dQ}{dt}
$$

L'unità di misura della corrente elettrica è l'ampere ($\mathrm{A}$).
$1 \mathrm{A} = 1 \mathrm{C} / \mathrm{s}$.

È convenzione assegnare alla corrente elettrica la stessa direzione del moto
delle cariche positive. Di conseguenza la direzione della corrente è opposta
al verso di spostamento degli elettroni.

## Modello microscopico

Si consideri un conduttore cilindrico di sezione $A$ e di lunghezza $d$, il cui
volume è quindi $A d$. Sia $n$ il numero di cariche in movimento per unità di
volume, cioè la densità di cariche libere. Allora il numero di cariche nel
volume considerato è $n A d$. Quindi la carica totale è $\Delta Q = n A d q$.

Le cariche libere si muovono con una velocità di deriva $\vec{v}_d$ che indica
la velocità media di tutte le particelle in movimento. Infatti gli elettroni
collidono continuamente con gli atomi del conduttore, mutando sia il modulo che
la direzione della propria velocità.

Se le cariche si muovono con una certa velocità $\vec{v}_d$ parallela all'asse
del cilindro, il modulo dello spostamento in un certo intervallo $\Delta t$ è
$\vec{v}_d \Delta t$.

Se si considera $\Delta t$ come l'intervallo di tempo necessario per spostare
tutti gli elettroni liberi di una certa distanza $d$ allora si può esprimere la
carica totale di $n$ cariche puntiformi che si muovono a una certa velocità
$\vec{v}_d$ in un conduttore cilindrico di sezione $A$ e di lunghezza $d$ in
funzione del tempo. Dividendo tale quantità per il tempo si ottiene l'intensità
di corrente media nel conduttore.

$$
\Delta Q = n A v_d \Delta t q
\qquad \qquad
I_m = \frac{\Delta Q}{\Delta t} = n q v_d A
$$

## Densità di corrente

Dato un conduttore di sezione $A$ con una corrente $I$ si definisce la densità
di corrente $J$ come la corrente per unità di area.  L'unità di misura della
densità di corrente è $\mathrm{A} / \mathrm{m^2}$.

$$
I = n q v_d A
\qquad \qquad
J = \frac{I}{A} = n q v_d
$$

Tale espressione è valida solo se la densità di corrente è uniforme e se la
superficie della sezione è perpendicolare alla direzione della corrente.

## Conduttività

In alcuni materiali la densità di corrente è proporzionale al campo elettrico.
Il rapporto tra la densità di corrente e il campo elettrico si chiama
conduttività $\sigma$ ed è indipendente dal campo elettrico che causa la
corrente.

$$
J = \sigma E
$$

I materiali che rispettano tale relazione, chiamata **legge di Ohm** sono
chiamati **ohmici** e quelli che non la rispettano sono detti **non ohmici**.

## Resistenza

Si consideri un conduttore cilindrico di sezione $A$ e lunghezza $d$ ai cui capi
è applicata una differenza di potenziale $\Delta V$ e in cui è quindi presente
un campo elettrico uniforme.

$$
\Delta V = E d
\qquad \qquad
E = \frac{\Delta V}{d}
$$

$$
J = \sigma E = \sigma \frac{\Delta V}{d}
\qquad \qquad
\Delta V = J \frac{d}{\sigma}
$$

$$
J = \frac{I}{A}
\qquad \qquad
\Delta V = J \frac{d}{\sigma}
         = \frac{I}{A} \frac{d}{\sigma}
$$

$$
R = \frac{d}{\sigma A}
\qquad \qquad
\Delta V = \frac{I}{A} \frac{d}{\sigma}
         = R I
\qquad \qquad
R = \frac{\Delta V}{I}
$$

$R$ è la resistenza del conduttore, la cui unità di misura è l'ohm
($\mathrm{\Omega}$). $1 \mathrm{\Omega} = 1 \mathrm{V} / \mathrm{A}$.

Se la differenza di potenziale di $1 \mathrm{V}$ causa una corrente di
$1 \mathrm{A}$ allora la resistenza del conduttore è di $1 \mathrm{\Omega}$.

## Resistività

Si definisce resistività l'inverso della conducibilità.

$$
R = \frac{d}{\sigma A}
\qquad \qquad
\varrho = \frac{1}{\sigma}
\qquad \qquad
R = \varrho \frac{d}{A}
$$

## Combinazione di resistori

Due o più resistori possono essere composti in circuiti elettrici ed è
possibile calcolarne la propria resistenza equivalente.

La resistenza equivalente di $n$ resistori collegati in **serie** è:

$$
R_{eq} = \sum_{i = 1}^n R_i
$$

La resistenza equivalente di $n$ resistori collegati in **parallelo** è:

$$
\frac{1}{R_{eq}} = \sum_{i = 1}^n \frac{1}{R_i}
$$

## Potenza

Si consideri un circuito in cui è presente una batteria. Quando le cariche si
spostano all'interno del circuito l'energia potenziale del sistema incrementa di
una certa quantità $Q \Delta V$ e l'energia potenziale chimica della batteria
diminuisce della medesima quantità, poiché $\Delta V = Q / \Delta U$ e
$\Delta U = Q \Delta V$.

Se nel circuito è presente anche un resistore allora l'energia potenziale del
sistema diminuisce a causa delle collisioni degli elettroni liberi con gli atomi
del resistore. Durante questo processo l'energia potenziale elettrica si
trasforma in energia interna aumentando la vibrazione degli atomi e quindi
causando un aumento della temperatura in quanto l'energia è trasferita all'aria
circostante nella forma di calore.

Si consideri la velocità a cui l'energia potenziale del sistema diminuisce
quando le cariche $Q$ attraversano il resistore.

$$
\frac{dU}{dt} = \frac{d (Q \Delta V)}{dt} = \frac{dQ}{dt} \Delta V = I \Delta V
$$

Il sistema acquisisce l'energia potenziale originale che è stata trasformata in
energia interna e dissipata a spese dell'energia potenziale chimica quando la
carica attraversa nuovamente la batteria.

Si definisce la potenza $P = I \Delta V$ la velocità con cui l'energia è
trasferita al resistore.

$$
\Delta V = R I
\qquad \qquad
P = I \Delta V = I^2 R = \frac{(\Delta V)^2}{R^2} R = \frac{(\Delta V)^2}{R}
$$

Il processo per cui l'energia potenziale è trasformata in energia interna in un
resistore si chiama **effetto joule**.

# Circuiti a corrente continua

Un circuito elettrico è un insieme di componenti elettrici e dei loro
collegamenti interconnessi in un percorso chiuso in modo che la corrente
elettrica possa fluire con continuità.

## Forza elettromotrice

Una batteria è una sorgente di forza elettromotrice $\mathcal{E}$. Si evidenzia
che, nonostante il nome, la forza elettromotrice non è una forza ma una
differenza di potenziale e si esprime quindi in volt.

La forza elettromotrice $\mathcal{E}$ di una batteria è la massima differenza di
potenziale che la batteria può fornire tra i propri terminali.

## Leggi di Kirchhoff

Le leggi di Kirchhoff permettono l'analisi circuiti complessi.

1. **Legge di Kirchhoff delle correnti (KCL)**: la somma algebrica delle
   correnti che attraversano un nodo è nulla
2. **Legge di Kirchhoff delle tensioni (KVL)**: la somma algebrica delle
    tensioni lungo una linea chiusa è nulla

La prima legge si basa sul principio di conservazione della carica. Qualunque
carica che entra in un certo punto del circuito deve per forza uscire in quanto
la carica non si può né creare né distruggere.

La seconda legge si basa sul principio di conservazione dell'energia in un
sistema isolato. Una carica che si sposta da un certo punto e ritorna al
medesimo punto deve mantenere costante la propria energia.

## Amperometro

L'amperometro è uno strumento per la misura dell'intensità della corrente
elettrica.

L'amperometro ideale è un bipolo la cui resistenza è nulla. Di conseguenza la
presenza di un amperometro ideale in serie a qualsiasi ramo del circuito non
altera in alcun modo le caratteristiche del circuito medesimo. Esso si comporta
come un cortocircuito.

## Voltmetro

Il voltmetro è uno strumento per la misura della differenza di potenziale
elettrico tra due punti di un circuito.

Il voltmetro ideale è un bipolo la cui resistenza è infinita ed equivale quindi
ad un circuito aperto. Avendo resistenza infinita, esso non altera in alcun modo
le proprietà del circuito medesimo. Esso va usato in parallelo alla sezione di
circuito di cui si vuole misurare la tensione.

## Circuiti RC

Un circuito RC è un circuito contenente una combinazione in serie di resistori e
condensatori.

## Carica di un condensatore

Si consideri un circuito costituito dai seguenti componenti collegati in serie:
una batteria che genera una forza elettromotrice $\mathcal{E}$, un interruttore,
un condensatore con capacità $C$, un resistore con resistenza $R$.

Il condensatore è inizialmente scarico. L'interruttore è aperto e quindi nel
circuito non scorre corrente.

In un istante $t = 0$ l'interruttore è chiuso e si crea una corrente nel
circuito. Il condensatore inizia a caricarsi.

Mentre il condensatore si carica, le cariche non possono spostarsi tra le sue
armature in quanto non sono poste a contatto diretto. Il condensatore quindi si
comporta come un circuito aperto. La carica quindi si trasferisce non perché gli
elettroni liberi si spostano da una armatura all'altra ma perché è presente un
campo elettrico.

Mentre il condensatore si carica, la differenza di potenziale ai capi del
condensatore aumenta. Quando il condensatore è completamente carico, la
corrente nel circuito è zero.

La tensione ai capi del condensatore è pari a $q / C$. La differenza di
potenziale ai capi del resistore è $iR$. L'uso di lettere minuscole per $q$ e
$i$ indica che sono valori istantanei e che dipendono dal tempo. Si analizzi il
circuito usando la KVL:

$$
\mathcal{E} - \frac{q}{C} - i R = 0
$$

Nell'istante $t = 0$, quando l'interruttore è chiuso, la capacità del
condensatore è nulla. Quindi la corrente iniziale $I_0$ assume valore massimo.
In questo istante, la differenza di potenziale fornita dalla batteria è
interamente ai capi del resistore. Considerando $q = 0$ nella formula precedente
si può ricavare $I_0$:

$$
\mathcal{E} - I_0 R = 0
\qquad \qquad
I_0 = \frac{\mathcal{E}}{R}
$$

Quando il condensatore si carica totalmente raggiungendo una carica $Q$, la
corrente nel circuito si azzera e la differenza di potenziale fornita dalla
batteria è interamente ai capi del condensatore. Considerando $i = 0$ nella
prima formula si ottiene:

$$
\mathcal{E} - \frac{Q}{C} = 0
\qquad \qquad
Q = C \mathcal{E}
$$

Applicando la sostituzione $i = dq / dt$ si ottiene che:

$$
\mathcal{E} - \frac{q}{C} - i R = 0
\qquad \qquad
\mathcal{E} - \frac{q}{C} - \frac{dq}{dt} R = 0
\qquad \qquad
\frac{dq}{dt} = \frac{\mathcal{E}}{R} - \frac{q}{RC}
$$

Si vuole ottenere $q$ in funzione del tempo, quindi si risolve l'equazione
differenziale come segue:

$$
\frac{dq}{dt} = \frac{\mathcal{E}}{R} - \frac{q}{RC}
              = \frac{C \mathcal{E}}{RC} - \frac{q}{RC}
              = - \frac{q - C \mathcal{E}}{RC}
\qquad \qquad
\text{Si combinano i termini a destra}
$$

$$
\frac{dq}{q - C \mathcal{E}} = - \frac{1}{RC} dt
\qquad \qquad
\text{Si moltiplica per $dt$ e si divide per $q - C \mathcal{E}$}
$$

$$
\int_0^q \frac{dq}{q - C \mathcal{E}} = - \frac{1}{RC} \int_0^t dt
\qquad \qquad
\ln \left( \frac{q - C \mathcal{E}}{- C \mathcal{E}} \right) = - \frac{t}{RC}
$$

Utilizzando le proprietà dei logaritmi si può riscrivere l'ultima espressione
come:

$$
q(t) = C \mathcal{E} \left( 1 - e^{-\frac{t}{RC}} \right)
     = Q \left( 1 - e^{-\frac{t}{RC}} \right)
$$

Considerando $i = dq/dt$ dall'ultima formula si può ottenere l'espressione della
corrente in funzione del tempo:

$$
i(t) = \frac{\mathcal{E}}{R} e^{-\frac{t}{RC}}
$$

Si noti che per $t = 0$ la carica è nulla e per $t \to \inf$ si avvicina al
valore massimo $C \mathcal{E}$. La corrente per $t = 0$ ha valore massimo pari a
$\mathcal{E} / R$ e si avvicina a zero per $t \to 0$.

La quantità $RC$ è chiamata **fattore temporale**, indicato con $\tau$ e regola
la velocità di carica del condensatore.

## Scarica di un condensatore

Si consideri un circuito costituito dai seguenti componenti collegati in serie:
un condensatore totalmente carico e un resistore con resistenza $R$.

Ai capi del condensatore è presente una differenza di potenziale $Q / C$ e ai
capi del resistore è invece nulla in quanto la corrente è nulla.

In un istante $t = 0$ il condensatore inizia a scaricarsi in quanto è presente
il carico del resistore.

La KVL stabilisce che:

$$
- \frac{q}{C} - iR = 0
$$

Applicando la sostituzione $i = dq \ dt$ diventa:

$$
- R \frac{dq}{dt} = \frac{q}{C}
\qquad \qquad
\frac{dq}{q} = - \frac{1}{RC} dt
$$

Si integra:

$$
\int_Q^q \frac{dq}{q} = - \frac{q}{RC} \int_0^t dt
\qquad \qquad
\ln \left( \frac{q}{Q} \right) = - \frac{t}{RC}
$$

Si ottiene:

$$
q(t) = Q e^{- \frac{t}{RC}}
\qquad \qquad
i(t) = - \frac{Q}{RC} e^{- \frac{t}{RC}}
$$

Il segno negativo indica che mentre il condensatore si scarica, la corrente ha
direzione opposta rispetto a quella che aveva caricato il condensatore.

# Magnetismo

Un campo magnetico $\vec{B}$ può essere generato o da cariche elettriche in
movimento o da materiali che presentano proprietà magnetiche.

Come per il campo elettrico, anche il campo magnetico può essere rappresentato
graficamente mediante le linee di forza.

## Forza magnetica

La presenza di un campo magnetico $\vec{B}$ può essere determinata misurando la
forza magnetica $\vec{F}$ esercitata su una carica di prova $q$.

La forza magnetica presenta le seguenti simiglianze con la forza elettrica:

- La forza magnetica è proporzionale alla carica
- La forza magnetica su una carica negativa ha direzione opposta alla forza su
  una carica positiva che si muove nella stessa direzione
- La forza magnetica è proporzionale al modulo del campo magnetico

La forza magnetica presenta anche delle proprietà che sono totalmente differenti
alla forza elettrica:

- La forza magnetica è proporzionale alla velocità della carica
- La forza magnetica è proporzionale al seno dell'angolo presente tra il vettore
  velocità e il campo magnetico
- La forza magnetica per una carica che si muove parallelamente al campo
  magnetico è nulla
- La forza magnetica è perpendicolare al piano formato dal vettore velocità e
  dal campo magnetico

Tale descrizione della forza magnetica si riassume nella formula:

$$
\vec{F} = q \, \vec{v} \times \vec{B}
$$

È importante notare le seguenti differenze tra il modello della carica di prova
applicato per il campo magnetico e per il campo elettrico:

- Il vettore della forza elettrica ha la stessa direzione del campo elettrico.
  Il vettore della forza magnetica è perpendicolare al campo magnetico.
- La forza elettrica agisce su una particella carica a prescindere dal proprio
  stato di quiete o di moto. La forza magnetica agisce solo su una carica solo
  quando è in movimento.
- La forza elettrica compie lavoro quando sposta una particella carica. La forza
  magnetica di un campo magnetico costante non compie lavoro quando sposta una
  carica in quanto la forza è perpendicolare allo spostamento.

Dall'ultimo punto segue che l'energia cinetica o la velocità di una carica in
movimento non può essere cambiata dal campo magnetico, che può solo modificarne
la direzione.

L'unità di misura del campo magnetico è il tesla ($\mathrm{T}$).
$1 \mathrm{T} = 1 \mathrm{N} / (\mathrm{C} \, \mathrm{m} / \mathrm{s})$.

## Forza magnetica su un conduttore con corrente

Si consideri un conduttore cilindrico di lunghezza $L$ e sezione $A$ con una
corrente $I$ sottoposto a un campo magnetico uniforme $\vec{B}$.

Il campo magnetico esercita su una carica $q$ in movimento all'interno del
conduttore con una velocità $\vec{v}$ una forza pari a
$q \, \vec{v} \times \vec{B}$.

Per determinare la forza esercitata sul conduttore si deve moltiplicare la forza
applicata a una singola carica per il numero totale di cariche presenti nel
conduttore. Sia $AL$ il volume del conduttore e sia $n$ il numero di cariche per
unità di volume. Ne segue che la forza totale è pari a
$q \, \vec{v} \times \vec{B} \, n \, AL$.

$$
I = n q v A
\qquad \qquad
F = I \, \vec{L} \times \vec{B}
$$

$\vec{L}$ è un vettore che ha la stessa direzione e lo stesso verso della
corrente $I$ e modulo pari a $L$.

Tale relazione vale solo per un conduttore dritto esposto a un campo magnetico
uniforme.

Considerando un conduttore cilindrico di forma arbitraria che si estende su una
ascissa curvilinea $s$ la relazione diventa:

$$
d \vec{F} = I \, d \vec{s} \times \vec{B}
\qquad \qquad
\vec{F} = I \int_a^b d \vec{s} \times \vec{B}
$$

## Forza magnetica su un conduttore chiuso

Si consideri un conduttore di forma arbitraria che forma un poligono chiuso
esposta a un campo magnetico $\vec{B}$ complanare al conduttore. Si indica con
$\vec{s}$ l'ascissa curvilinea che descrive punto per punto la direzione del
conduttore.

Per costruzione, la somma vettoriale dei singoli spostamenti infinitesimi
$d \vec{s}$ è nulla. Di conseguenza:

$$
\vec{F} = I \left( \oint ds \right) \times \vec{B} = 0
$$

## Momento della coppia magnetica

Si consideri una spira con una coppia di lati opposti ($1$ e $3$) lunga $a$ e
una coppia di lati opposti ($2$ e $4$) lunga $b$. Tale spira è sottoposta a un
campo magnetico $\vec{B}$ complanare alla spira, perpendicolare ai lati $2$ e
$4$ e parallelo ai lati $1$ e $3$. La spira è percorsa da una corrente $I$.

Poiché i lati $1$ e $3$ sono paralleli al campo magnetico $\vec{B}$, allora
$\vec{L} \times \vec{B} = 0$, quindi la forza magnetica agente su tali lati è
nulla.

Tuttavia la forza magnetica agisce sui due lati $2$ e $4$ e le due forze
$\vec{F}_2$ e $\vec{F}_4$ avranno lo stesso modulo ma verso opposto in quanto
sui due lati la corrente scorre con verso opposto. La direzione è perpendicolare
al piano su cui giace la spira.

Si ricorda che il momento $\vec{\tau}$ di una forza $\vec{F}$ esprime
l'attitudine di una forza applicata a una distanza $r$ da un polo di rotazione
a imprimere una rotazione a un corpo rigido.

Nel caso in esame esiste una coppia di forze $\vec{F}_2$ e $\vec{F}_4$ che
causano la rotazione della spira intorno a un asse individuato dai punti mediani
dei lati $1$ e $3$ posti a $b / 2$.

Poiché entrambe le forze sono perpendicolari a $\vec{r}$ allora il momento sarà
massimo. Quindi:

$$
F = I \, a \, B
\qquad \qquad
\tau = F_2 \frac{b}{2} + F_4 \frac{b}{2}
     = (I a B) \frac{b}{2} + (I a B) \frac{b}{2}
     = I a b B
$$

Si consideri un caso generico, in cui il campo magnetico è orientato in modo
arbitrario rispetto alla spira. Si definisce il vettore superficie $\vec{A}$, con
modulo a $a \, b$, direzione perpendicolare al piano individuato dalla spira e
verso dettato dalla regola della mano destra.

In tal caso si può definire il momento meccanico su una spira causato da un
campo magnetico uniforme come:

$$
\vec{\tau} = I \vec{A} \times \vec{B}
$$

Il prodotto $I \vec{A}$ è definito **momento del bipolo magnetico** $\vec{\mu}$.
Quindi $\vec{\tau} = \vec{\mu} \times \vec{B}$.

Il momento è massimo quando il campo è parallelo al piano della spira. Il
momento è nullo quando il campo è ortogonale al piano della spira.

## Forza di Lorentz

La forza di Lorentz è la forza che si esercita su una carica che si muove in un
campo magnetico e in un campo elettrico.

Il contributo dovuto all'interazione con il campo elettrico è direttamente
proporzionale al valore della carica dell'oggetto e ha la stessa direzione del
campo elettrico, mentre il contributo dovuto all'interazione con il campo
magnetico è proporzionale sia alla carica sia alla velocità dell'oggetto ed è
ortogonale sia alla direzione del moto sia a quella del campo magnetico.

Data una carica elettrica puntiforme $q$ in moto con velocità $\vec{v}$ in una
regione caratterizzata dalla presenza di un campo elettrico $\vec{E}$ ed un campo
magnetico $\vec{B}$, la forza di Lorentz è espressa come:

$$
\vec{F} = q \vec{E} + q \vec{v} \times \vec{B}
        = q \left( \vec{E} + v \times \vec{B} \right)
$$

# Sorgenti di campo magnetico

## Legge di Biot-Savart

La legge di Biot-Savart esprime il campo magnetico in un punto nello spazio in
funzione della corrente che causa tale campo.

La legge è basata su alcune osservazioni sperimentali sul campo magnetico
$d \vec{B}$ in un punto $P$ associato a una frazione infinitesima $d \vec{s}$ di
un cavo che trasporta una corrente $I$:

- Il vettore $d \vec{B}$ è perpendicolare sia a $d \vec{s}$ (che è parallelo alla
  direzione della corrente) sia al versore $\hat{r}$ rivolto da $d \vec{s}$ a $P$
- Il modulo di $d \vec{B}$ è inversamente proprozionale a $r^2$, dove $r$ è la
  distanza tra $d \vec{s}$ e $P$
- Il modulo di $d \vec{B}$ è proporzionale alla corrente $I$ e a $ds$
- Il modulo di $d \vec{B}$ è proporzionale a $\sin \theta$, dove $\theta$ è
  l'angolo tra $d \vec{s}$ e $\hat{r}$

Tali osservazioni si riassumono nella espressione matematica della legge:

$$
d \vec{B} = \frac{\mu_0}{4 \pi} \frac{I \, d \vec{s} \times \hat{r}}{r^2}
\qquad \qquad
\vec{B} = \frac{\mu_0 I}{4 \pi} \int \frac{d \vec{s} \times \hat{r}}{r^2}
$$

$\mu_0$ è la costante di permeabilità magnetica nel vuoto.

Il modulo del campo magnetico espresso dalla legge di Biot-Savart è inversamente
proporzionale alla distanza dalla sorgente del campo, esattamente come avviene
per un campo elettrico generato da una carica puntiforme. Tuttavia i due campi
differiscono per direzione: il campo elettrico ha una direzione radiale, mentre
il campo magnetico è perpendicolare a $d \vec{s}$ e $\hat{r}$.

## Cavo percorso da corrente

Un filo percorso da corrente crea intorno a se un campo magnetico $\vec{B}$ che
risulta proporzionale all'intensità di corrente $I$ che scorre nel filo ed
inversamente proporzionale alla distanza $r$ del filo.

$$
\left| \vec{B} \right| = \frac{\mu_0 I}{2 \pi r}
$$

## Legge di Ampere

Si consideri il campo magnetico generato da un cavo su cui scorre una corrente.
Tale campo magnetico è perpendicolare al cavo e le linee di forza descrivono
delle circonferenze concentriche intorno al cavo.

Consideriamo il contributo infinitesimo $d \vec{s}$ di una linea di forza. Tale
linea di forza è in ogni punto perpendicolare al campo $\vec{B}$. Di conseguenza
in ogni punto $\vec{B} \cdot d \vec{s} = B \, ds$.

L'integrale di linea di $\vec{B} \cdot d \vec{s}$ su qualunque superficie chiusa
è pari a $\mu_0 I$, dove $I$ è la corrente che passa attraverso qualunque
superficie chiusa dal percorso chiuso.

$$
B = \frac{\mu_0 I}{2 \pi r}
\qquad \qquad
\oint \vec{B} \cdot d \vec{s} = B \oint ds
                              = \frac{\mu_0 I}{2 \pi r} 2 \pi r
                              = \mu_0 I
$$

## Solenoide

Un solenoide è un insieme di spire di uguali dimensioni poste in successione. Il
filo avvolto che costituisce il solenoide produce un campo magnetico e se gli
avvolgimenti della spira sono molto fitti la distribuzione di campo all’esterno
del solenoide è simile a quella prodotta da una sbarra magnetica.

(...)

$$
\oint \vec{B} \cdot d \vec{s} = B L = \mu_0 N I
\qquad \qquad
B = \mu_0 \frac{N}{L} I
$$

## Flusso magnetico

Il flusso associato a un campo magnetico si definisce in modo analogo al flusso
elettrico:

$$
\Phi_B = \int \vec{B} \cdot d \vec{A}
\qquad \qquad
\Phi_B = B A \cos \theta
$$

## Legge di Gauss

Poiché in natura non esiste il monopolo magnetico, le linee di forza del campo
magnetico si comportano molto diversamente da quelle del campo elettrico. Esse
infatti formano sempre delle linee chiuse, quindi non hanno un punto di inizio e
un punto di terminazione.

Per qualunque superficie chiusa il numero di linee di forza entranti nella
superficie è uguale al numero di quelle uscenti. Di conseguenza il flusso del
campo magnetico è sempre nullo.

$$
\oint \vec{B} \cdot d \vec{A} = 0
$$

# Legge di Faraday

Una forza elettromotrice può essere indotta in un circuito da un campo magnetico
variabile. Questo fenomeno è indicato dalla legge di Faraday.

Si consideri un solenoide (avvolgimento primario) avvolto in un anello di ferro
e collegato a una batteria. Si consideri anche un altro solenoide (avvolgimento
secondario) avvolto nel medesimo anello di ferro e collegato a un amperometro.

Nel secondo circuito non è presente nessun generatore di tensione e
l'avvolgimento secondario è disaccoppiato elettricamente dall'avvolgimento
primario.

Nell'istante in cui il circuito è chiuso, l'amperometro rileva per un brevissimo
tempo una corrente. Quando il circuito è riaperto, l'amperometro rileva di nuovo
brevemente una corrente di segno opposto.

Quando il circuito è chiuso la corrente nell'avvolgimento primario produce un
campo magnetico che penetra nel secondo avvolgimento. Nello specifico la
corrente passa da zero a una certa quantità in un periodo di tempo finito e tale
variazione induca una corrente nel secondo avvolgimento.

Si sottolinea che è la variazione di corrente nell'avvolgimento primario che
causa una corrente nell'avvolgimento secondario e non semplicemente la presenza
di una corrente.

La legge di Faraday stabilisce che una forza elettromotrice è indotta in un
circuito quando il campo magnetico che attraversa tale circuito cambia nel
tempo. Tale forza elettromotrice è proporzionale alla variazione di flusso del
campo magnetico attraverso il circuito.

$$
\mathcal{E} = - \frac{d \Phi_B}{dt}
$$

In un solenoide formato da $N$ avvolgimenti di uguale superficie la forza
elettromotrice è indotta in ogni avvolgimento. Quindi la forza elettromotrice
totale nel solenoide è:

$$
\mathcal{E} = - N \frac{d \Phi_B}{dt}
\qquad \qquad
\mathcal{E} = - \frac{d}{dt} \left( BA \cos \theta \right)
$$

Una forza elettromotrice può essere indotta nel circuito da diverse cause:

- Il modulo di $\vec{B}$ varia nel tempo
- La superficie dell'avvolgimento varia nel tempo
- L'angolo $\theta$ tra $\vec{B}$ e $vec{A}$ varia nel tempo

## Legge di Lenz

La legge di Lenz indica che nella legge di Faraday la forza elettromotrice
indotta e la variazione del flusso magnetico hanno segno opposto.

## Forza elettromotrice dinamica

Si consideri un conduttore di lunghezza $L$ che si sposta con velocità $\vec{v}$
in un campo magnetico uniforme $B$ diretto perpendicolarmente rispetto al piano
individuato dallo spostamento.

Gli elettroni all'interno del conduttore si sposteranno in quanto sottoposti
a una forza magnetica $\vec{F}_B = q \vec{v} \times \vec{B}$ diretta verso la
lunghezza del conduttore e perpendicolare sia a $\vec{v}$ che a $\vec{B}$.

A causa di questa forza gli elettroni si accumulano in un estremo del
conduttore, lasciando le cariche positive nell'altro estremo. A causa di ciò si
genera un campo elettrico $\vec{E}$.

Le cariche continuano ad accumularsi nelle estremità del conduttore fino a
quando la forza magnetica $qvB$ rivolta verso il basso si bilancia con la forza
elettrica $qE$ rivolta verso l'alto.

La condizione di equilibrio è:

$$
q E = q v B
\qquad \qquad
E = v B
$$

$$
\Delta V = E L
\qquad \qquad
E L = v L B
$$

Di conseguenza si mantiene una differenza di potenziale tra i capi del
conduttore fintantoché il conduttore continua a muoversi nel campo magnetico.

Se il verso della direzione del conduttore cambia allora la polarità della
differenza di potenziale cambierà pure.

## Campo elettrico indotto

La corrente indotta da un flusso magnetico implica la presenza di un campo
elettrico.

Si è studiato che l'esistenza di un campo elettrico non dipende dalla presenza
di una carica di prova. Analogamente un campo magnetico variabile genera un
campo elettrico anche in assenza di un conduttore, nel vuoto.

Il campo elettrico indotto non è conservativo, a differenza del campo
elettrostatico.

Si consideri una spira circolare di raggio $r$ situata in un campo magnetico
uniforme perpendicolare al piano della spira.

Se il campo magnetico cambia di modulo nel tempo allora il campo elettrico
indotto è tangente alla spira. La direzione tangenziale è causata dalla
direzione dello spostamento delle cariche presenti nella spira che sottoposte
alla forza elettrica si muovono tangenzialmente.

Il lavoro compiuto dal campo elettrico nello spostare di un giro completo una
carica $q$ è pari a $q \mathcal{E}$.

Poiché la forza elettrica che agisce su una carica è $q \vec{E}$, allora il
lavoro svolto dal campo elettrico per far spostare di un giro completo una
carica è pari a $q E 2 \pi r$.

Le due espressioni del lavoro devono essere uguali, quindi:

$$
q \mathcal{E} = q E 2 \pi r
\qquad \qquad
E = \frac{\mathcal{E}}{2 \pi r}
$$

Considerando il flusso attraverso la spira $\Phi_B = BA = B \pi r^2$ e
sostituendo $\mathcal{E}$ come indicato dalla legge di Faraday si ottiene:

$$
E = \frac{\mathcal{E}}{2 \pi r}
  = - \frac{1}{2 \pi r} \frac{d \Phi_B}{dt}
  = - \frac{r}{2} \frac{dB}{dt}
$$

La forza elettromotrice per un percorso chiuso si esprime come l'integrale di
linea di $\vec{E} \cdot d \vec{s}$ sul percorso chiuso. Dalla legge di Faraday
si ha che $\mathcal{E} = - d \Phi_B / dt$. Quindi

$$
\mathcal{E} = \oint \vec{E} \cdot d \vec{s}
\qquad \qquad
\mathcal{E} = - \frac{\Phi_B}{dt}
\qquad \qquad
\oint \vec{E} \cdot d \vec{s} = - \frac{d \Phi_B}{dt}
$$

Si è appena dimostrato che il campo elettrico indotto non può essere un campo
elettrostatico in quanto l'integrale di linea della forza per lo spostamento
non è nullo e quindi il campo non è conservativo.

## Correnti parassite

Delle correnti circolanti, chiamate correnti Focault o correnti parassite, sono
indotte in pezzi di metallo che si muovono attraverso un campo magnetico.

Si consideri una piastra di rame o di alluminio attaccata all'estremità di una
asta rigida e libera di oscillare avanti e indietro attraverso un campo
magnetico.

Quando la piastra entra nel campo magnetico, la variazione di flusso induce una
forza elettromotrice nella piastra che causa uno spostamento degli elettroni
liberi all'interno della piastra. Ciò produce delle correnti vorticose.

Secondo la legge di Lenz la direzione di queste correnti è tale da creare dei
campi magnetici che si oppongono al campo che genera la corrente.

# Induzione

## Circuiti RL

## Circuiti LC

## Circuiti RLC

## Mutua induttanza
